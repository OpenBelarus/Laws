По состоянию на 2018-11-01 &#x1F550;

[Актуальная версия документа здесь: http://pravo.by/document/?guid=3871&p0=v29503728](http://pravo.by/document/?guid=3871&p0=v29503728)

<p>ПАСТАНОВА ВЯРХОЎНАГА САВЕТА РЭСПУБЛІКІ БЕЛАРУСЬ</p>
<p>13 красавіка 1995 г. № 3728-XII</p>
<h1>Аб правядзеннi рэспублiканскага рэферэндуму па пытаннях, прапанаваных Прэзiдэнтам Рэспублiкi Беларусь, i мерах па яго забеспячэнню</h1>
<p>Вярхоўны Савет Рэспублікі Беларусь ПАСТАНАЎЛЯЕ:</p>
<p>1. Правесці на тэрыторыі Рэспублікі Беларусь у нядзелю 14 мая 1995 года рэспубліканскі рефэрэндум па важнейшых пытаннях дзяржаўнага і грамадскага жыцця, прапанаваных Прэзідэнтам Рэспублікі Беларусь.</p>
<p>2. Прыняць да ведама, што Прэзідэнтам Рэспублікі Беларусь прапануюцца для ўключэння ў бюлетэнь для галасавання на рэспубліканскім рэферэндуме наступныя пытанні і варыянты адказаў галасуючых:</p>
<p>2.1. Ці згодны Вы з наданнем рускай мове роўнага статусу з беларускай?</p>
<p>«За» ці «супраць».</p>
<p>2.2. Ці падтрымліваеце Вы прапанову аб устанаўленні новых Дзяржаўнага сцяга і Дзяржаўнага герба Рэспублікі Беларусь?</p>
<p>«За» ці «супраць».</p>
<p>2.3. Ці падтрымліваеце Вы дзеянні Прэзідэнта Рэспублікі Беларусь, накіраваныя на эканамічную інтэграцыю з Расійскай Федэрацыяй?</p>
<p>«За» ці «супраць».</p>
<p>2.4. Ці згодны Вы з неабходнасцю ўнясення змяненняў у Канстытуцыю Рэспублікі Беларусь, якія прадугледжваюць магчымасць датэрміновага спынення паўнамоцтваў Вярхоўнага Савета Прэзідэнтам Рэспублікі Беларусь у выпадках сістэматычнага або грубага парушэння Канстытуцыі?</p>
<p>«За» ці «супраць».</p>
<p>У адпаведнасці з артыкуламі 1, 14, 39 Закона Рэспублікі Беларусь «Аб народным галасаванні (рэферэндуме) у Рэспубліцы Беларусь» Прэзідэнт Рэспублікі Беларусь выносіць першае, другое і трэцяе пытанні на абавязковы рэспубліканскі рэферэндум, рашэнне якога з’яўляецца канчатковым, мае абавязковую сілу на ўсёй тэрыторыі Рэспублікі Беларусь, а чацвёртае – для прыняцця кансультатыўнага рашэння, якое мае рэкамендацыйны характар.</p>
<p>3. Арганізацыю падрыхтоўкі і правядзення рэспубліканскага рэферэндуму ўскласці на Цэнтральную камісію Рэспублікі Беларусь па выбарах і правядзенню рэспубліканскіх рэферэндумаў.</p>
<p>4. Устанавіць, што паўнамоцтвы абласных, Мінскай гарадской, раённых, гарадскіх раённых у гарадах, участковых камісій па рэферэндуму ажыццяўляюць адпаведныя тэрытарыяльныя і ўчастковыя камісіі па выбарах дэпутатаў мясцовых Саветаў дэпутатаў.</p>
<p>5. Выдачу бюлетэняў для галасавання па пытаннях, вынесеных на рэспубліканскі рэферэндум, праводзіць па спісках выбаршчыкаў, складзеных для правядзення выбараў дэпутатаў Вярхоўнага Савета Рэспублікі Беларусь.</p>
<p>6. Улічваючы, што назначаны на 14 мая 1995 года рэспубліканскі рэферэндум будзе праводзіцца адначасова з выбарамі дэпутатаў Вярхоўнага Савета Рэспублікі Беларусь, устанавіць, што прадугледжанае часткай восьмай артыкула 28 Закона «Аб народным галасаванні (рэферэндуме) у Рэспубліцы Беларусь» папярэдняе – за 15 дзён да рэферэндуму – галасаванне не праводзіцца.</p>
<p>7. Кабінету Міністраў Рэспублікі Беларусь, мясцовым Саветам дэпутатаў, мясцовым выканаўчым і распарадчым органам забяспечыць у адпаведнасці з заканадаўствам аб рэферэндуме гарантыі свабоднага волевыяўлення грамадзян па пытаннях, якія выносяцца на рэферэндум, выключыўшы магчымасць аказання на грамадзян любога неправамернага ўздзеяння, што перашкаджае свабоднаму ажыццяўленню імі права ўдзелу ў рэферэндуме.</p>
<p>8. Кабінету Міністраў Рэспублікі Беларусь па прадстаўленню Цэнтральнай камісіі Рэспублікі Беларусь па выбарах і правядзенню рэспубліканскіх рэферэндумаў у трохдзённы тэрмін вырашыць пытанні матэрыяльнага і фінансавага забеспячэння правядзення рэспубліканскага рэферэндуму, абслугоўвання яго прадпрыемствамі і арганізацыямі транспарту і сувязі.</p>
<p>9. Рэкамендаваць сродкам масавай інфармацыі арганізаваць усебаковае і аб’ектыўнае растлумачэнне сутнасці пытанняў, якія выносяцца на рэспубліканскі рэферэндум, рэгулярна асвятляць ход падрыхтоўкі і правядзення рэферэндуму.</p>
<p></p>
<table><tr>
<td><p>Старшыня Вярхоўнага Савета Рэспублікі Беларусь</p></td>
<td><p>М.Грыб</p></td>
</tr></table>
<p></p>