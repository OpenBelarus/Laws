По состоянию на 2018-11-01 &#x1F550;

[Актуальная версия документа здесь: http://pravo.by/document/?guid=3871&p0=H11200008](http://pravo.by/document/?guid=3871&p0=H11200008)

<p>ЗАКОН РЭСПУБЛІКІ БЕЛАРУСЬ</p>
<p>29 снежня 2012 г. № 8-З</p>
<h1>Аб выдавецкай справе ў Рэспубліцы Беларусь</h1>
<p>Прыняты Палатай прадстаўнікоў 17 снежня 2012 года<br>Адобраны Саветам Рэспублікі 20 снежня 2012 года</p>
<p>Изменения и дополнения:</p>
<p>Закон Республики Беларусь от 11 мая 2016 г. № 362-З (Национальный правовой Интернет-портал Республики Беларусь, 17.05.2016, 2/2360) &lt;H11600362&gt;</p>
<p></p>
<p>Гэтым Законам вызначаюцца асновы выдавецкай справы, напрамкі дзяржаўнай палітыкі ў сферы выдавецкай справы, рэгулюецца парадак дзяржаўнай рэгістрацыі, перарэгістрацыі выдаўцоў, вытворцаў і распаўсюджвальнікаў друкаваных выданняў.</p>
<h4>ГЛАВА 1<br>АГУЛЬНЫЯ ПАЛАЖЭННІ</h4>
<h5>Артыкул 1. Асноўныя тэрміны, якія выкарыстоўваюцца ў гэтым Законе, і іх азначэнні</h5>
<p>Для мэт гэтага Закона выкарыстоўваюцца наступныя асноўныя тэрміны і іх азначэнні:</p>
<p>абавязковыя бясплатныя экзэмпляры друкаваных выданняў – экзэмпляры друкаваных выданняў, якія падлягаюць рассылцы выдаўцамі або вытворцамі друкаваных выданняў у парадку, устаноўленым Саветам Міністраў Рэспублікі Беларусь;</p>
<p>ведамаснае выданне – друкаванае выданне, якое змяшчае інфармацыю дапаможнага або часовага характару і звязана з дзейнасцю дзяржаўнага органа, іншай арганізацыі;</p>
<p>выдавец друкаванага выдання (далей – выдавец) – юрыдычная асоба Рэспублікі Беларусь (далей – юрыдычная асоба), замежная арганізацыя пры наяўнасці адкрытага ва ўстаноўленым парадку прадстаўніцтва на тэрыторыі Рэспублікі Беларусь (далей, калі не вызначана іншае, – прадстаўніцтва замежнай арганізацыі), індывідуальны прадпрымальнік, зарэгістраваны на тэрыторыі Рэспублікі Беларусь (далей – індывідуальны прадпрымальнік), якія ажыццяўляюць выдавецкую дзейнасць;</p>
<p>выдавецкая дзейнасць – дзейнасць па рэдакцыйна-выдавецкай падрыхтоўцы і выпуску ў свет друкаванага выдання;</p>
<p>выдавецкая справа – комплекс мерапрыемстваў, накіраваных на рэдакцыйна-выдавецкую падрыхтоўку, выраб, выпуск у свет і распаўсюджванне друкаваных выданняў;</p>
<p>выпуск у свет друкаванага выдання – выпуск у абарачэнне тыражу друкаванага выдання;</p>
<p>выраб друкаванага выдання – выраб тыражу друкаванага выдання ў адпаведнасці з арыгінал-макетам друкаванага выдання метадам друкаванага размнажэння, рэльефна-кропкавым метадам (шрыфтам Брайля) пры дапамозе тэхналагічнага, у тым ліку друкарскага, абсталявання, а таксама дадрукарскіх, пераплётна-брашуровачных і аддзелачных працэсаў;</p>
<p>вытворца друкаванага выдання (далей – вытворца) – юрыдычная асоба, прадстаўніцтва замежнай арганізацыі, індывідуальны прадпрымальнік, якія маюць ва ўласнасці, у гаспадарчым веданні, аператыўным кіраванні або на іншай законнай падставе тэхналагічнае, у тым ліку друкарскае, абсталяванне і ажыццяўляюць паліграфічную дзейнасць;</p>
<p>выхадныя звесткі друкаванага выдання – сукупнасць даных, якія характарызуюць друкаванае выданне і прызначаны для інфармавання аб ім, бібліяграфічнай апрацоўкі і ўліку;</p>
<p>дзейнасць па распаўсюджванні друкаванага выдання (далей – распаўсюджванне друкаванага выдання) – продаж, падпіска, іншая форма адчужэння друкаванага выдання;</p>
<p>дзяржаўная бібліяграфія – інфармацыйная інфраструктура, якая забяспечвае падрыхтоўку, распаўсюджванне і выкарыстанне ўніверсальнай бібліяграфічнай інфармацыі аб друкаваных выданнях, выпушчаных у свет на тэрыторыі Рэспублікі Беларусь, на падставе рэгістрацыі саміх друкаваных выданняў;</p>
<p>друкаванае выданне – дакумент, прызначаны для распаўсюджвання змешчанай у ім інфармацыі, які прайшоў рэдакцыйна-выдавецкую падрыхтоўку, паліграфічна самастойна аформлены, выраблены і выпушчаны ў свет;</p>
<p>нацыянальнае кнігавыданне – сукупнасць друкаваных выданняў, выпушчаных у свет на тэрыторыі Рэспублікі Беларусь, і працэсаў выдавецкай справы;</p>
<p>паліграфічная дзейнасць – дзейнасць па вырабе друкаваных выданняў;</p>
<p>план выпуску сацыяльна значных выданняў – дакумент, у якім змешчана інфармацыя аб найменнях, мовах, аб’ёмах і тыражах сацыяльна значных выданняў і іх выдаўцах;</p>
<p>распаўсюджвальнік друкаванага выдання (далей – распаўсюджвальнік) – юрыдычная асоба, прадстаўніцтва замежнай арганізацыі, індывідуальны прадпрымальнік, якія ажыццяўляюць распаўсюджванне друкаванага выдання;</p>
<p>рэдакцыйна-выдавецкая падрыхтоўка друкаванага выдання – рэдакцыйная апрацоўка аўтарскага матэрыялу, яго тэхнічнае і мастацкае рэдагаванне і стварэнне арыгінал-макета друкаванага выдання;</p>
<p>сацыяльна значныя выданні – уключаныя ў план выпуску сацыяльна значных выданняў друкаваныя выданні, якія выпускаюцца ў свет у мэтах выканання заканадаўчых актаў, дзяржаўных і галіновых праграм, у іншых мэтах, у тым ліку друкаваныя выданні, прызначаныя для камплектавання фондаў бібліятэк;</p>
<p>тыраж друкаванага выдання – пэўная колькасць ідэнтычных экзэмпляраў друкаванага выдання, вырабленых у адпаведнасці з арыгінал-макетам друкаванага выдання.</p>
<h5>Артыкул 2. Заканадаўства аб выдавецкай справе</h5>
<p>1. Заканадаўства аб выдавецкай справе грунтуецца на Канстытуцыі Рэспублікі Беларусь і складаецца з гэтага Закона і іншых актаў заканадаўства, а таксама міжнародных дагавораў Рэспублікі Беларусь.</p>
<p>2. Калі міжнародным дагаворам Рэспублікі Беларусь устаноўлены іншыя правілы, чым тыя, якія прадугледжаны гэтым Законам, то прымяняюцца правілы міжнароднага дагавора Рэспублікі Беларусь.</p>
<h5>Артыкул 3. Сфера дзеяння гэтага Закона</h5>
<p>1. Дзеянне гэтага Закона распаўсюджваецца на адносіны, якія ўзнікаюць у сферы выдавецкай справы.</p>
<p>2. Дзеянне гэтага Закона не распаўсюджваецца на:</p>
<p>адносіны, звязаныя з вырабам, і (або) выпускам, і (або) распаўсюджваннем прадукцыі сродкаў масавай інфармацыі;</p>
<p>замежныя арганізацыі, зарэгістраваныя ў краінах – удзельніцах Адзінай эканамічнай прасторы, у частцы ўстанаўлення абавязку па адкрыцці замежнымі арганізацыямі прадстаўніцтва на тэрыторыі Рэспублікі Беларусь.</p>
<h5>Артыкул 4. Дзяржаўная палітыка ў сферы выдавецкай справы</h5>
<p>1. Дзяржаўная палітыка ў сферы выдавецкай справы накіравана на:</p>
<p>рэалізацыю канстытуцыйных правоў і свабод грамадзян у галіне атрымання і выкарыстання інфармацыі;</p>
<p>рэгуляванне і развіццё выдавецкай справы;</p>
<p>развіццё і падтрымку нацыянальнага кнігавыдання, пашырэнне рынкаў збыту друкаваных выданняў;</p>
<p>развіццё дзяржаўна-прыватнага партнёрства;</p>
<p>стварэнне ўмоў для прыцягнення інвестыцый;</p>
<p>садзейнічанне развіццю міжнароднага супрацоўніцтва.</p>
<p>2. Дзяржава вызначае прыярытэты ў выпуску ў свет сацыяльна значных выданняў.</p>
<h5>Артыкул 5. Асноўныя прынцыпы выдавецкай справы</h5>
<p>Асноўнымі прынцыпамі выдавецкай справы з’яўляюцца:</p>
<p>гуманізм і арыентацыя на агульначалавечыя каштоўнасці, зацвярджэнне і папулярызацыя нацыянальных каштоўнасцей;</p>
<p>законнасць – інфармацыя, якая змяшчаецца ў друкаваных выданнях, не павінна супярэчыць патрабаванням заканадаўства;</p>
<p>захаванне інфармацыйнай бяспекі;</p>
<p>абарона інтэлектуальнай уласнасці;</p>
<p>самастойнасць выдаўцоў, вытворцаў і распаўсюджвальнікаў.</p>
<h5>Артыкул 6. Асноўныя мэты і задачы выдавецкай справы</h5>
<p>1. Асноўнымі мэтамі выдавецкай справы з’яўляюцца:</p>
<p>забеспячэнне права на свабоду поглядаў і перакананняў і іх свабоднае выказванне;</p>
<p>задавальненне патрэбнасцей асобы, грамадства, дзяржавы ў друкаваных выданнях;</p>
<p>павышэнне культурнага, інтэлектуальнага і адукацыйнага ўзроўню грамадзян.</p>
<p>2. Асноўнымі задачамі выдавецкай справы з’яўляюцца:</p>
<p>садзейнічанне развіццю інфармацыйнага грамадства;</p>
<p>павышэнне канкурэнтаздольнасці друкаваных выданняў;</p>
<p>выкарыстанне сучасных інфармацыйна-камунікатыўных тэхналогій;</p>
<p>стварэнне ўмоў для самавыяўлення грамадзян у якасці аўтараў твораў;</p>
<p>садзейнічанне папулярызацыі чытання і падтрымка чытання;</p>
<p>наладжванне і развіццё міжнароднага супрацоўніцтва.</p>
<h5>Артыкул 7. План выпуску сацыяльна значных выданняў</h5>
<p>1. План выпуску сацыяльна значных выданняў фарміруецца і зацвярджаецца Міністэрствам інфармацыі Рэспублікі Беларусь.</p>
<p>Парадак фарміравання Міністэрствам інфармацыі Рэспублікі Беларусь плана выпуску сацыяльна значных выданняў устанаўліваецца Саветам Міністраў Рэспублікі Беларусь.</p>
<p>2. Рэалізацыя плана выпуску сацыяльна значных выданняў ажыццяўляецца выдаўцамі, а кантроль за яго рэалізацыяй – Міністэрствам інфармацыі Рэспублікі Беларусь.</p>
<p>3. Падрыхтоўка і выпуск у свет сацыяльна значных выданняў ажыццяўляюцца з прыцягненнем сродкаў рэспубліканскага бюджэту і (або) іншых сродкаў, не забароненых заканадаўствам.</p>
<h5>Артыкул 8. Інфармацыя, распаўсюджванне і (або) прадастаўленне якой абмежавана, і рэклама ў друкаваных выданнях</h5>
<p>1. Змяшчэнне ў друкаваных выданнях інфармацыі, распаўсюджванне і (або) прадастаўленне якой абмежавана, ажыццяўляецца ў парадку, устаноўленым заканадаўчымі актамі.</p>
<p>2. Размяшчэнне (распаўсюджванне) у друкаваных выданнях рэкламы ажыццяўляецца ў адпаведнасці з заканадаўствам аб рэкламе.</p>
<h5>Артыкул 9. Міжнароднае супрацоўніцтва</h5>
<p>Міжнароднае супрацоўніцтва ў сферы выдавецкай справы ажыццяўляецца ў адпаведнасці з заканадаўствам, у тым ліку з міжнароднымі дагаворамі Рэспублікі Беларусь.</p>
<h4>ГЛАВА 2<br>ДЗЯРЖАЎНАЕ РЭГУЛЯВАННЕ І КІРАВАННЕ Ў СФЕРЫ ВЫДАВЕЦКАЙ СПРАВЫ</h4>
<h5>Артыкул 10. Ажыццяўленне дзяржаўнага рэгулявання і кіравання ў сферы выдавецкай справы</h5>
<p>Дзяржаўнае рэгуляванне і кіраванне ў сферы выдавецкай справы ажыццяўляюцца Прэзідэнтам Рэспублікі Беларусь, Саветам Міністраў Рэспублікі Беларусь, Міністэрствам інфармацыі Рэспублікі Беларусь і іншымі рэспубліканскімі органамі дзяржаўнага кіравання ў адпаведнасці з іх кампетэнцыяй.</p>
<h5>Артыкул 11. Кампетэнцыя Прэзідэнта Рэспублікі Беларусь у сферы выдавецкай справы</h5>
<p>Прэзідэнт Рэспублікі Беларусь у сферы выдавецкай справы:</p>
<p>вызначае адзіную дзяржаўную палітыку;</p>
<p>вызначае ўмовы і парадак аказання дзяржаўнай і іншай падтрымкі выдаўцам, вытворцам і распаўсюджвальнікам, у тым ліку шляхам прыняцця мер эканамічнага стымулявання;</p>
<p>ажыццяўляе іншыя паўнамоцтвы ў адпаведнасці з Канстытуцыяй Рэспублікі Беларусь і іншымі заканадаўчымі актамі.</p>
<h5>Артыкул 12. Кампетэнцыя Савета Міністраў Рэспублікі Беларусь у сферы выдавецкай справы</h5>
<p>Савет Міністраў Рэспублікі Беларусь у сферы выдавецкай справы:</p>
<p>забяспечвае рэалізацыю адзінай дзяржаўнай палітыкі;</p>
<p>зацвярджае дзяржаўныя праграмы;</p>
<p>каардынуе дзейнасць рэспубліканскіх органаў дзяржаўнага кіравання і іншых дзяржаўных арганізацый, падпарадкаваных Савету Міністраў Рэспублікі Беларусь;</p>
<p>устанаўлівае парадак выдачы дазволу на набыццё друкарскага абсталявання;</p>
<p>ажыццяўляе іншыя паўнамоцтвы ў адпаведнасці з Канстытуцыяй Рэспублікі Беларусь, гэтым Законам, іншымі законамі і актамі Прэзідэнта Рэспублікі Беларусь.</p>
<h5>Артыкул 13. Кампетэнцыя Міністэрства інфармацыі Рэспублікі Беларусь у сферы выдавецкай справы</h5>
<p>1. Міністэрства інфармацыі Рэспублікі Беларусь з’яўляецца рэспубліканскім органам дзяржаўнага кіравання ў сферы выдавецкай справы.</p>
<p>2. Міністэрства інфармацыі Рэспублікі Беларусь у сферы выдавецкай справы:</p>
<p>праводзіць адзіную дзяржаўную палітыку;</p>
<p>распрацоўвае і рэалізуе дзяржаўныя і галіновыя праграмы;</p>
<p>ажыццяўляе падрыхтоўку прапаноў па ўдасканаленні заканадаўства і заключэнні міжнародных дагавораў;</p>
<p>прымае нарматыўныя прававыя акты, у тым ліку тэхнічныя нарматыўныя прававыя акты;</p>
<p>ажыццяўляе ў адпаведнасці з заканадаўствам аб кантрольнай (нагляднай) дзейнасці дзяржаўны кантроль за выкананнем устаноўленага парадку рассылкі абавязковых бясплатных экзэмпляраў дакументаў, а таксама заканадаўства па пытаннях набыцця друкарскага абсталявання;</p>
<p>зацвярджае палажэнне аб Дзяржаўным рэестры выдаўцоў, вытворцаў і распаўсюджвальнікаў друкаваных выданняў Рэспублікі Беларусь (далей – Дзяржаўны рэестр выдаўцоў, вытворцаў і распаўсюджвальнікаў) і вядзе яго;</p>
<p>ажыццяўляе дзяржаўную рэгістрацыю, перарэгістрацыю выдаўцоў, вытворцаў і распаўсюджвальнікаў, выдае пасведчанне аб дзяржаўнай рэгістрацыі выдаўцоў, вытворцаў і распаўсюджвальнікаў (далей – пасведчанне аб дзяржаўнай рэгістрацыі);</p>
<p>выдае дазвол на набыццё друкарскага абсталявання ў парадку, устаноўленым Саветам Міністраў Рэспублікі Беларусь;</p>
<p>супрацоўнічае з іншымі рэспубліканскімі органамі дзяржаўнага кіравання, мясцовымі выканаўчымі і распарадчымі органамі, грамадскімі аб’яднаннямі і іншымі арганізацыямі;</p>
<p>ажыццяўляе міжнароднае супрацоўніцтва;</p>
<p>ажыццяўляе іншыя паўнамоцтвы ў адпаведнасці з гэтым Законам і іншымі актамі заканадаўства.</p>
<h5>Артыкул 14. Кампетэнцыя іншых рэспубліканскіх органаў дзяржаўнага кіравання ў сферы выдавецкай справы</h5>
<p>Іншыя рэспубліканскія органы дзяржаўнага кіравання ўдзельнічаюць у рэалізацыі адзінай дзяржаўнай палітыкі ў сферы выдавецкай справы ў адпаведнасці з іх кампетэнцыяй.</p>
<h5>Артыкул 15. Дзяржаўная ўстанова «Нацыянальная кніжная палата Беларусі»</h5>
<p>1. Дзяржаўная ўстанова «Нацыянальная кніжная палата Беларусі» (далей – Нацыянальная кніжная палата Беларусі) у сферы выдавецкай справы забяспечвае функцыянаванне сістэмы дзяржаўнай бібліяграфіі.</p>
<p>2. Нацыянальная кніжная палата Беларусі дзейнічае ў адпаведнасці з заканадаўствам, у тым ліку са статутам, зацверджаным Міністэрствам інфармацыі Рэспублікі Беларусь.</p>
<p>3. Нацыянальная кніжная палата Беларусі з’яўляецца:</p>
<p>цэнтрам дзяржаўнай бібліяграфіі і ўліку друкаваных выданняў, выпушчаных у свет на тэрыторыі Рэспублікі Беларусь;</p>
<p>цэнтрам інфармацыйнай сістэмы дзяржаўнай бібліяграфічнай інфармацыі;</p>
<p>беларускім агенцтвам міжнароднай стандартнай нумарацыі друкаваных выданняў;</p>
<p>дзяржаўным фондасховішчам абавязковых бясплатных экзэмпляраў друкаваных выданняў.</p>
<p>4. Нацыянальная кніжная палата Беларусі выконвае наступныя асноўныя функцыі:</p>
<p>ажыццяўляе бібліяграфічную апрацоўку друкаваных выданняў, у тым ліку прысвойвае кожнаму друкаванаму выданню (групе друкаваных выданняў) нумар дзяржаўнай бібліяграфічнай рэгістрацыі;</p>
<p>вядзе ўлік друкаваных выданняў, выпушчаных у свет на тэрыторыі Рэспублікі Беларусь, фарміруе сістэму колькасных паказчыкаў выдавецкай дзейнасці;</p>
<p>ажыццяўляе арганізацыйна-метадычнае забеспячэнне функцыянавання і развіцця сістэмы дзяржаўнай бібліяграфіі;</p>
<p>фарміруе і вядзе інфармацыйную сістэму дзяржаўнай бібліяграфічнай інфармацыі, іншыя інфармацыйна-бібліяграфічныя рэсурсы ў сферы выдавецкай справы;</p>
<p>ажыццяўляе распаўсюджванне дзяржаўнай бібліяграфічнай інфармацыі;</p>
<p>складае і выпускае ў свет дзяржаўныя бібліяграфічныя паказальнікі;</p>
<p>фарміруе і пастаянна захоўвае дзяржаўны фонд абавязковых бясплатных экзэмпляраў друкаваных выданняў;</p>
<p>прысвойвае міжнародныя стандартныя нумары друкаваным выданням, выпушчаным у свет на тэрыторыі Рэспублікі Беларусь;</p>
<p>прымае ўдзел у рэалізацыі дзяржаўнай палітыкі ў сферы выдавецкай справы, у тым ліку ў сферы тэхнічнага нарміравання і стандартызацыі выдавецкай справы;</p>
<p>аказвае інфармацыйныя паслугі, кансультацыйную і метадычную дапамогу па пытаннях выдавецкай справы ў межах сваёй кампетэнцыі;</p>
<p>прымае ўдзел у арганізацыі і ажыццяўленні міждзяржаўнага абмену дзяржаўнай бібліяграфічнай інфармацыяй.</p>
<p>5. Нацыянальная кніжная палата Беларусі фінансуецца за кошт сродкаў рэспубліканскага бюджэту.</p>
<p>6. Маёмасць Нацыянальнай кніжнай палаты Беларусі знаходзіцца ва ўласнасці Рэспублікі Беларусь і належыць гэтай установе на праве аператыўнага кіравання.</p>
<p>Сродкі, атрыманыя ад дзейнасці, якая прыносіць даходы, пасля падаткаабкладання выкарыстоўваюцца Нацыянальнай кніжнай палатай Беларусі на забеспячэнне яе функцыянавання і развіццё матэрыяльна-тэхнічнай базы ў адпаведнасці з заканадаўствам.</p>
<h4>ГЛАВА 3<br>АБ’ЕКТ І СУБ’ЕКТЫ ВЫДАВЕЦКАЙ СПРАВЫ. ПРАВЫ І АБАВЯЗКІ ВЫДАЎЦОЎ, ВЫТВОРЦАЎ І РАСПАЎСЮДЖВАЛЬНІКАЎ</h4>
<h5>Артыкул 16. Аб’ект і суб’екты выдавецкай справы</h5>
<p>1. Аб’ектам выдавецкай справы з’яўляюцца друкаваныя выданні.</p>
<p>2. Па мэтавым прызначэнні друкаваныя выданні падзяляюцца на афіцыйныя, навуковыя, навукова-папулярныя, вытворча-практычныя, вучэбныя, масава-палітычныя, даведачныя, літаратурна-мастацкія, для вольнага часу, інфармацыйныя, духоўна-асветныя, рэкламныя. Від (віды) друкаваных выданняў па мэтавым прызначэнні ўказваецца ў пасведчанні аб дзяржаўнай рэгістрацыі.</p>
<p>Класіфікацыя друкаваных выданняў па іншых прыкметах, іх тэрміны і азначэнні вызначаюцца заканадаўствам.</p>
<p>3. Суб’ектамі выдавецкай справы з’яўляюцца выдаўцы, вытворцы і распаўсюджвальнікі.</p>
<h5>Артыкул 17. Правы і абавязкі выдаўцоў, вытворцаў і распаўсюджвальнікаў</h5>
<p>1. Выдаўцы, вытворцы і распаўсюджвальнікі маюць права:</p>
<p>самастойна фарміраваць свае вытворчыя планы і вызначаць маштабы сваёй дзейнасці;</p>
<p>устанаўліваць творчыя, вытворчыя і культурныя адносіны з іншымі выдаўцамі, вытворцамі і распаўсюджвальнікамі;</p>
<p>прымаць удзел у нацыянальных і міжнародных конкурсах, выстаўках, кірмашах;</p>
<p>маюць іншыя правы, прадугледжаныя гэтым Законам і іншымі актамі заканадаўства.</p>
<p>Распаўсюджвальнікі, акрамя правоў, прадугледжаных часткай першай гэтага пункта, маюць права для распаўсюджвання друкаванага выдання, выпушчанага ў свет за межамі тэрыторыі Рэспублікі Беларусь, якое не мае знака ўзроставай катэгорыі, што прысвойваецца ў парадку і ў адпаведнасці з крытэрыямі, устаноўленымі Саветам Міністраў Рэспублікі Беларусь, самастойна прысвоіць яму такі знак.</p>
<p>2. Выдаўцы, вытворцы і распаўсюджвальнікі абавязаны:</p>
<p>ажыццяўляць сваю дзейнасць у адпаведнасці з заканадаўствам;</p>
<p>выконваць умовы добрасумленнай канкурэнцыі;</p>
<p>садзейнічаць задавальненню патрэбнасцей асобы, грамадства, дзяржавы ў друкаваных выданнях;</p>
<p>садзейнічаць зацвярджэнню гуманізму, папулярызацыі агульначалавечых і нацыянальных каштоўнасцей, развіццю нацыянальнай культуры, адукацыі і навукі і адносіцца з павагай да нацыянальнай годнасці, традыцый і культуры ўсіх народаў;</p>
<p>выконваць іншыя абавязкі, прадугледжаныя гэтым Законам і іншымі актамі заканадаўства, у тым ліку тэхнічнымі нарматыўнымі прававымі актамі.</p>
<p>Выдаўцы, акрамя абавязкаў, прадугледжаных часткай першай гэтага пункта, падчас рэдакцыйна-выдавецкай падрыхтоўкі друкаванага выдання абавязаны ў парадку і ў адпаведнасці з крытэрыямі, устаноўленымі Саветам Міністраў Рэспублікі Беларусь, прысвоіць яму знак узроставай катэгорыі, за выключэннем выпадкаў, калі наяўнасць такога знака з’яўляецца неабавязковай у адпаведнасці з артыкулам 17<sup>1</sup> гэтага Закона.</p>
<h5>Артыкул 17<sup>1</sup>. Асаблівасці распаўсюджвання друкаваных выданняў</h5>
<p>Распаўсюджванне друкаваных выданняў, у тым ліку выпушчаных у свет за межамі тэрыторыі Рэспублікі Беларусь, без знака ўзроставай катэгорыі, што прысвойваецца ў парадку і ў адпаведнасці з крытэрыямі, устаноўленымі Саветам Міністраў Рэспублікі Беларусь, забараняецца, за выключэннем:</p>
<p>ведамасных друкаваных выданняў;</p>
<p>друкаваных выданняў, якія маюць значную гістарычную, мастацкую і (або) іншую каштоўнасць для грамадства;</p>
<p>друкаваных выданняў афіцыйнага, навуковага, вытворча-практычнага, масава-палітычнага, інфармацыйнага, духоўна-асветнага і рэкламнага характару, а таксама вучэбных выданняў, афiцыйна зацверджаных або дапушчаных у якасці адпаведнага віду вучэбнага выдання Міністэрствам адукацыi Рэспублікі Беларусь.</p>
<h5>Артыкул 18. Рассылка абавязковых бясплатных экзэмпляраў друкаваных выданняў</h5>
<p>Выдаўцы або вытворцы на працягу дзесяці дзён пасля выпуску ў свет першай партыі тыражу друкаваных выданняў, у тым ліку друкаваных выданняў, для выпуску ў свет ці вырабу якіх выдаўцам або вытворцам не патрабуецца дзяржаўнай рэгістрацыі ў Міністэрстве інфармацыі Рэспублікі Беларусь (далей – дзяржаўная рэгістрацыя), рассылаюць абавязковыя бясплатныя экзэмпляры друкаваных выданняў у парадку, устаноўленым Саветам Міністраў Рэспублікі Беларусь.</p>
<h4>ГЛАВА 4<br>АСАБЛІВАСЦІ ВЫРАБУ І ВЫПУСКУ Ў СВЕТ ДРУКАВАНЫХ ВЫДАННЯЎ</h4>
<h5>Артыкул 19. Прыняцце заказу на выраб друкаванага выдання</h5>
<p>Прыняцце вытворцам заказу на выраб друкаванага выдання ад асобы, якая падлягае дзяржаўнай рэгістрацыі ў якасці выдаўца ў парадку, устаноўленым гэтым Законам, і не мае пасведчання аб дзяржаўнай рэгістрацыі, або ад выдаўца, у пасведчанні аб дзяржаўнай рэгістрацыі якога не ўказаны той від (віды) друкаванага выдання, на выраб якога размяшчаецца заказ, не дапускаецца.</p>
<h5>Артыкул 20. Дазвол на набыццё друкарскага абсталявання. Тэхнічная дакументацыя на друкаваныя выданні</h5>
<p>1. Вытворцы набываюць друкарскае абсталяванне пры наяўнасці дазволу, які выдаецца Міністэрствам інфармацыі Рэспублікі Беларусь у парадку, устаноўленым Саветам Міністраў Рэспублікі Беларусь.</p>
<p>2. Вытворцы пры вырабе друкаваных выданняў афармляюць тэхнічную дакументацыю, якая дазваляе вызначыць від і тыраж друкаваных выданняў.</p>
<p>Выраб друкаваных выданняў без афармлення тэхнічнай дакументацыі не дапускаецца.</p>
<h5>Артыкул 21. Выхадныя звесткі друкаваных выданняў</h5>
<p>1. Кожны экзэмпляр друкаванага выдання павінен змяшчаць выхадныя звесткі. На падставе выхадных звестак вызначаецца яго прыналежнасць да друкаваных выданняў, выпушчаных у свет на тэрыторыі Рэспублікі Беларусь.</p>
<p>Склад, пералік і размяшчэнне выхадных звестак у залежнасці ад віду друкаванага выдання вызначаюцца актамі заканадаўства.</p>
<p>2. Выпуск у свет друкаваных выданняў без выхадных звестак або з недакладнымі і (або) няпоўнымі выхаднымі звесткамі не дапускаецца.</p>
<h4>ГЛАВА 5<br>ПАРАДАК ДЗЯРЖАЎНАЙ РЭГІСТРАЦЫІ, ПЕРАРЭГІСТРАЦЫІ ВЫДАЎЦОЎ, ВЫТВОРЦАЎ І РАСПАЎСЮДЖВАЛЬНІКАЎ. ДЗЯРЖАЎНЫ РЭЕСТР ВЫДАЎЦОЎ, ВЫТВОРЦАЎ І РАСПАЎСЮДЖВАЛЬНІКАЎ</h4>
<h5>Артыкул 22. Дзяржаўная рэгістрацыя выдаўцоў, вытворцаў і распаўсюджвальнікаў</h5>
<p>1. Юрыдычныя асобы, прадстаўніцтвы замежных арганізацый, індывідуальныя прадпрымальнікі, якія плануюць ажыццяўляць выдавецкую дзейнасць, паліграфічную дзейнасць, распаўсюджванне друкаваных выданняў, падлягаюць дзяржаўнай рэгістрацыі ў якасці адпаведна выдаўца, вытворцы, распаўсюджвальніка ў парадку, устаноўленым гэтым Законам, за выключэннем выпадкаў, указаных у пункце 2 гэтага артыкула.</p>
<p>Выдаўцы, вытворцы і распаўсюджвальнікі лічацца зарэгістраванымі з дня ўключэння іх у Дзяржаўны рэестр выдаўцоў, вытворцаў і распаўсюджвальнікаў.</p>
<p>2. Не падлягаюць дзяржаўнай рэгістрацыі:</p>
<p>выдаўцы, якія ажыццяўляюць дзейнасць па рэдакцыйна-выдавецкай падрыхтоўцы і выпуску ў свет ведамасных выданняў, пералік якіх зацвярджаецца Міністэрствам інфармацыі Рэспублікі Беларусь;</p>
<p>выдаўцы, якія ажыццяўляюць дзейнасць па рэдакцыйна-выдавецкай падрыхтоўцы і выпуску ў свет рэкламных выданняў;</p>
<p>юрыдычныя і фізічныя асобы, у тым ліку індывідуальныя прадпрымальнікі, якія выконваюць частку рэдакцыйна-выдавецкай падрыхтоўкі друкаваных выданняў у рамках заключанага з выдаўцом дагавора;</p>
<p>вытворцы, якія ажыццяўляюць дзейнасць па вырабе друкаваных выданняў пры дапамозе капіравальных апаратаў, прынтараў, плотараў, лічбавых дуплікатараў (рызографаў), іншага друкарскага абсталявання, на набыццё якіх не патрабуецца атрымання дазволу;</p>
<p>вытворцы, якія ажыццяўляюць паасобна дадрукарскія, пераплётна-брашуровачныя і аддзелачныя працэсы;</p>
<p>распаўсюджвальнікі, якія ажыццяўляюць распаўсюджванне ведамасных выданняў;</p>
<p>дзяржаўныя органы, іншыя арганізацыі, якія распаўсюджваюць друкаваныя выданні на бязвыплатнай аснове з культурнай, адукацыйнай, навуковай, духоўна-асветніцкай, дабрачыннай або рэкламнай мэтамі;</p>
<p>іншыя арганізацыі ў выпадках, прадугледжаных заканадаўчымі актамі.</p>
<p>3. На асоб, вызначаных пунктам 2 гэтага артыкула, распаўсюджваецца дзеянне гэтага Закона, за выключэннем норм, якія змяшчаюць патрабаванні аб дзяржаўнай рэгістрацыі.</p>
<p>4. Дакументам, які пацвярджае дзяржаўную рэгістрацыю заяўніка ў якасці выдаўца, вытворцы і распаўсюджвальніка, з’яўляецца пасведчанне аб дзяржаўнай рэгістрацыі.</p>
<p>5. За дзяржаўную рэгістрацыю выдаўца, вытворцы і распаўсюджвальніка спаганяецца дзяржаўная пошліна, памер якой вызначаецца заканадаўчымі актамі.</p>
<h5>Артыкул 23. Рэгістрацыйныя патрабаванні</h5>
<p>1. Для дзяржаўнай рэгістрацыі выдаўца і ажыццяўлення ім выдавецкай дзейнасці неабходна:</p>
<p>для юрыдычнай асобы, прадстаўніцтва замежнай арганізацыі – наяўнасць у штаце юрыдычнай асобы, прадстаўніцтва замежнай арганізацыі спецыяліста, адказнага за ажыццяўленне выдавецкай дзейнасці, які мае вышэйшую адукацыю і здаў кваліфікацыйны экзамен у парадку, устаноўленым Міністэрствам інфармацыі Рэспублікі Беларусь;</p>
<p>для індывідуальнага прадпрымальніка – наяўнасць у індывідуальнага прадпрымальніка вышэйшай адукацыі і здача ім кваліфікацыйнага экзамену ў парадку, устаноўленым Міністэрствам інфармацыі Рэспублікі Беларусь, або наяўнасць у індывідуальнага прадпрымальніка прыцягнутага ім ва ўстаноўленым заканадаўствам парадку спецыяліста, адказнага за ажыццяўленне выдавецкай дзейнасці, які мае вышэйшую адукацыю і здаў кваліфікацыйны экзамен у парадку, устаноўленым Міністэрствам інфармацыі Рэспублікі Беларусь.</p>
<p>2. Для дзяржаўнай рэгістрацыі вытворцы і ажыццяўлення ім паліграфічнай дзейнасці неабходна:</p>
<p>для юрыдычнай асобы, прадстаўніцтва замежнай арганізацыі – наяўнасць у штаце юрыдычнай асобы, прадстаўніцтва замежнай арганізацыі спецыяліста, адказнага за ажыццяўленне паліграфічнай дзейнасці, які мае вышэйшую адукацыю ў галіне паліграфіі і для якога работа ў гэтага наймальніка з’яўляецца асноўным месцам работы;</p>
<p>для індывідуальнага прадпрымальніка – наяўнасць у індывідуальнага прадпрымальніка вышэйшай адукацыі ў галіне паліграфіі або наяўнасць у індывідуальнага прадпрымальніка прыцягнутага ім ва ўстаноўленым заканадаўствам парадку спецыяліста, адказнага за ажыццяўленне паліграфічнай дзейнасці, які мае вышэйшую адукацыю ў галіне паліграфіі і для якога работа ў гэтага наймальніка з’яўляецца асноўным месцам работы.</p>
<p>3. Для дзяржаўнай рэгістрацыі выдаўцоў, вытворцаў і распаўсюджвальнікаў у Міністэрства інфармацыі Рэспублікі Беларусь заяўнікам або яго паўнамоцным прадстаўніком падаецца заява аб дзяржаўнай рэгістрацыі (перарэгістрацыі) па форме, устаноўленай Міністэрствам інфармацыі Рэспублікі Беларусь (далей, калі не вызначана іншае, – заява).</p>
<p>4. Разам з заявай прадстаўляюцца:</p>
<p>дакумент або копія дакумента, якія пацвярджаюць асобу заяўніка або яго паўнамоцнага прадстаўніка;</p>
<p>дакумент або копія дакумента, якія пацвярджаюць паўнамоцтвы прадстаўніка заяўніка;</p>
<p>дакумент або копія дакумента, якія пацвярджаюць службовае становішча кіраўніка юрыдычнай асобы, – для юрыдычнай асобы;</p>
<p>дакумент або копія дакумента, якія пацвярджаюць дзяржаўную рэгістрацыю юрыдычнай асобы, індывідуальнага прадпрымальніка, – для юрыдычнай асобы, індывідуальнага прадпрымальніка;</p>
<p>выпіска з гандлёвага рэестра краіны, у якой заснавана замежная арганізацыя, або іншы эквівалентны доказ юрыдычнага статусу замежнай арганізацыі ў адпаведнасці з заканадаўствам краіны яе заснавання – для прадстаўніцтва замежнай арганізацыі;</p>
<p>дакумент, які пацвярджае выплату дзяржаўнай пошліны за дзяржаўную рэгістрацыю.</p>
<p>5. Для дзяржаўнай рэгістрацыі выдаўца і ажыццяўлення ім выдавецкай дзейнасці разам з заявай акрамя дакументаў, указаных у пункце 4 гэтага артыкула, прадстаўляюцца:</p>
<p>копія дакумента аб назначэнні спецыяліста, адказнага за ажыццяўленне выдавецкай дзейнасці;</p>
<p>копія дакумента, які пацвярджае наяўнасць у індывідуальнага прадпрымальніка або ў спецыяліста, адказнага за ажыццяўленне выдавецкай дзейнасці, вышэйшай адукацыі.</p>
<p>6. Для дзяржаўнай рэгістрацыі вытворцы і ажыццяўлення ім паліграфічнай дзейнасці разам з заявай акрамя дакументаў, указаных у пункце 4 гэтага артыкула, прадстаўляюцца:</p>
<p>копія дакумента аб назначэнні спецыяліста, адказнага за ажыццяўленне паліграфічнай дзейнасці;</p>
<p>копія дакумента, які пацвярджае наяўнасць у індывідуальнага прадпрымальніка або ў спецыяліста, адказнага за ажыццяўленне паліграфічнай дзейнасці, вышэйшай адукацыі ў галіне паліграфіі;</p>
<p>дакумент або копія дакумента, якія пацвярджаюць, што асноўным месцам работы спецыяліста, адказнага за ажыццяўленне паліграфічнай дзейнасці, з’яўляецца работа ў гэтага наймальніка – юрыдычнай асобы, прадстаўніцтва замежнай арганізацыі, індывідуальнага прадпрымальніка;</p>
<p>пералік устаноўленага (плануемага да ўстаноўкі) тэхналагічнага, у тым ліку друкарскага, абсталявання;</p>
<p>праект планіроўкі вытворчасці з тлумачальнай запіскай да яго.</p>
<p>7. Пры неабходнасці Міністэрства інфармацыі Рэспублікі Беларусь можа запатрабаваць у рэгістрацыйнага органа копіі ўстаноўчых дакументаў юрыдычнай асобы.</p>
<p>Рэгістрацыйны орган павінен на працягу сямі рабочых дзён з дня атрымання запыту прадставіць у Міністэрства інфармацыі Рэспублікі Беларусь копіі ўстаноўчых дакументаў юрыдычнай асобы.</p>
<p>Заяўнік або яго паўнамоцны прадстаўнік могуць самастойна прадставіць дакументы, прадугледжаныя часткай першай гэтага пункта.</p>
<p>8. Падача заявы ажыццяўляецца ў парадку, устаноўленым заканадаўствам аб адміністрацыйных працэдурах.</p>
<h5>Артыкул 24. Дзяржаўная перарэгістрацыя выдаўцоў, вытворцаў і распаўсюджвальнікаў</h5>
<p>1. Дзяржаўная перарэгістрацыя ў Міністэрстве інфармацыі Рэспублікі Беларусь (далей – дзяржаўная перарэгістрацыя) выдаўцоў, вытворцаў і распаўсюджвальнікаў ажыццяўляецца ў парадку, устаноўленым артыкулам 23 гэтага Закона, і з улікам асаблівасцей, прадугледжаных пунктамі 2 і 3 гэтага артыкула, у выпадку:</p>
<p>змянення наймення юрыдычнай асобы, прадстаўніцтва замежнай арганізацыі, прозвішча, уласнага імя і імя па бацьку (пры яго наяўнасці) індывідуальнага прадпрымальніка;</p>
<p>рэарганізацыі юрыдычнай асобы, за выключэннем рэарганізацыі юрыдычнай асобы ў форме зліцця, раздзялення і выдзялення з яе складу адной або некалькіх юрыдычных асоб;</p>
<p>змянення і (або) дапаўнення віду (відаў) друкаваных выданняў, які ўказаны ў пасведчанні аб дзяржаўнай рэгістрацыі, – для выдаўцоў.</p>
<p>2. Заява па падставах, прадугледжаных абзацамі другім і трэцім пункта 1 гэтага артыкула, і прадстаўленыя разам з ёй у адпаведнасці з пунктамі 4–6 артыкула 23 гэтага Закона дакументы падаюцца ў месячны тэрмін з дня ўзнікнення такіх падстаў.</p>
<p>Месячны тэрмін для падачы заявы лічыцца з дня дзяржаўнай рэгістрацыі змяненняў і (або) дапаўненняў, якія ўносяцца ва ўстаноўчыя дакументы юрыдычнай асобы, у пасведчанне аб дзяржаўнай рэгістрацыі індывідуальнага прадпрымальніка.</p>
<p>На працягу тэрміну, прадугледжанага гэтым артыкулам для падачы заявы, і тэрміну яе разгляду, прадугледжанага артыкулам 26 гэтага Закона, заяўнік мае права ажыццяўляць выдавецкую дзейнасць, паліграфічную дзейнасць або распаўсюджванне друкаваных выданняў на падставе раней выдадзенага пасведчання аб дзяржаўнай рэгістрацыі.</p>
<p>3. Выпуск у свет друкаваных выданняў, від (віды) якіх не ўказаны ў пасведчанні аб дзяржаўнай рэгістрацыі, ажыццяўляецца толькі пасля дзяржаўнай перарэгістрацыі выдаўца па падставе, прадугледжанай абзацам чацвёртым пункта 1 гэтага артыкула.</p>
<p>4. Дакументам, які пацвярджае дзяржаўную перарэгістрацыю выдаўца, вытворцы і распаўсюджвальніка, з’яўляецца пасведчанне аб дзяржаўнай рэгістрацыі.</p>
<p>5. За дзяржаўную перарэгістрацыю выдаўца, вытворцы і распаўсюджвальніка спаганяецца дзяржаўная пошліна, памер якой вызначаецца заканадаўчымі актамі.</p>
<h5>Артыкул 25. Рашэнне аб адмове ў прыняцці заявы. Падставы для адмовы ў прыняцці заявы</h5>
<p>1. Рашэнне аб адмове ў прыняцці заявы прымаецца Міністэрствам інфармацыі Рэспублікі Беларусь на працягу трох рабочых дзён з дня падачы заявы.</p>
<p>2. Падставамі для адмовы ў прыняцці заявы з’яўляюцца:</p>
<p>падача заявы з парушэннем патрабаванняў да яе формы або зместу;</p>
<p>адсутнасць дакументаў, прадугледжаных пунктамі 4–6 артыкула 23 гэтага Закона;</p>
<p>падача заявы да заканчэння дванаццаці месяцаў з дня прыняцця рашэння аб спыненні дзеяння пасведчання аб дзяржаўнай рэгістрацыі па падставах, прадугледжаных абзацамі другім, пятым і сёмым пункта 2 артыкула 33 гэтага Закона;</p>
<p>іншыя падставы, прадугледжаныя заканадаўчымі актамі.</p>
<p>3. Паведамленне аб прынятым рашэнні, абскарджанне прынятага рашэння, а таксама вяртанне прадстаўленых дакументаў ажыццяўляюцца ў парадку, устаноўленым заканадаўствам аб адміністрацыйных працэдурах.</p>
<h5>Артыкул 26. Рашэнне аб дзяржаўнай рэгістрацыі, перарэгістрацыі або аб адмове ў дзяржаўнай рэгістрацыі, перарэгістрацыі. Падставы для адмовы ў дзяржаўнай рэгістрацыі, перарэгістрацыі</h5>
<p>1. Рашэнне аб дзяржаўнай рэгістрацыі, перарэгістрацыі або аб адмове ў дзяржаўнай рэгістрацыі, перарэгістрацыі выдаўца, вытворцы і распаўсюджвальніка прымаецца Міністэрствам інфармацыі Рэспублікі Беларусь на працягу месячнага тэрміну з дня падачы заявы і дакументаў, прадугледжаных пунктамі 4–6 артыкула 23 гэтага Закона.</p>
<p>2. Падставамі для адмовы ў дзяржаўнай рэгістрацыі, перарэгістрацыі з’яўляюцца:</p>
<p>недакладнасць або несапраўднасць звестак, указаных у заяве;</p>
<p>неадпаведнасць прадстаўленых дакументаў і (або) звестак патрабаванням заканадаўства, у тым ліку прадстаўленне падложных, падробленых або несапраўдных дакументаў;</p>
<p>няздача індывідуальным прадпрымальнікам або спецыялістам, адказным за ажыццяўленне выдавецкай дзейнасці, кваліфікацыйнага экзамену ў парадку, устаноўленым Міністэрствам інфармацыі Рэспублікі Беларусь, – для выдаўцоў;</p>
<p>іншыя падставы, прадугледжаныя заканадаўчымі актамі.</p>
<p>3. Паведамленне аб прынятым рашэнні, абскарджанне прынятага рашэння ажыццяўляюцца ў парадку, устаноўленым заканадаўствам аб адміністрацыйных працэдурах.</p>
<h5>Артыкул 27. Пасведчанне аб дзяржаўнай рэгістрацыі. Выдача дубліката пасведчання аб дзяржаўнай рэгістрацыі</h5>
<p>1. Форма пасведчання аб дзяржаўнай рэгістрацыі і парадак яго выдачы ўстанаўліваюцца Міністэрствам інфармацыі Рэспублікі Беларусь.</p>
<p>2. У выпадку страты пасведчання аб дзяржаўнай рэгістрацыі выдаўцу, вытворцу і распаўсюджвальніку выдаецца яго дублікат.</p>
<p>Для атрымання дубліката пасведчання аб дзяржаўнай рэгістрацыі выдавец, вытворца і распаўсюджвальнік або іх паўнамоцны прадстаўнік абавязаны прадставіць у Міністэрства інфармацыі Рэспублікі Беларусь:</p>
<p>заяву аб атрыманні дубліката пасведчання аб дзяржаўнай рэгістрацыі;</p>
<p>дакумент, які пацвярджае выплату дзяржаўнай пошліны за выдачу дубліката пасведчання аб дзяржаўнай рэгістрацыі ў памеры, вызначаным заканадаўчымі актамі.</p>
<p>3. Да моманту выдачы дубліката пасведчання аб дзяржаўнай рэгістрацыі дзеянне пасведчання аб дзяржаўнай рэгістрацыі не прыпыняецца.</p>
<h5>Артыкул 28. Дзяржаўны рэестр выдаўцоў, вытворцаў і распаўсюджвальнікаў. Унясенне змяненняў у Дзяржаўны рэестр выдаўцоў, вытворцаў і распаўсюджвальнікаў і выключэнне з Дзяржаўнага рэестра выдаўцоў, вытворцаў і распаўсюджвальнікаў</h5>
<p>1. Дзяржаўны рэестр выдаўцоў, вытворцаў і распаўсюджвальнікаў з’яўляецца адзіным банкам даных, у якім змяшчаюцца звесткі аб выдаўцах, вытворцах і распаўсюджвальніках, у адносінах да якіх прынята рашэнне аб дзяржаўнай рэгістрацыі.</p>
<p>2. Палажэнне аб Дзяржаўным рэестры выдаўцоў, вытворцаў і распаўсюджвальнікаў, а таксама пералік звестак, якія падлягаюць уключэнню ў гэты рэестр, зацвярджаюцца Міністэрствам інфармацыі Рэспублікі Беларусь.</p>
<p>3. Пры змяненні звестак, якія падлягаюць уключэнню ў Дзяржаўны рэестр выдаўцоў, вытворцаў і распаўсюджвальнікаў і пералік якіх зацвярджаецца Міністэрствам інфармацыі Рэспублікі Беларусь, за выключэннем выпадкаў, указаных у пункце 1 артыкула 24 гэтага Закона, выдавец, вытворца і распаўсюджвальнік або іх паўнамоцны прадстаўнік у месячны тэрмін з дня змянення звестак пісьмова паведамляюць аб гэтым у Міністэрства інфармацыі Рэспублікі Беларусь з прадстаўленнем дакументаў, што пацвярджаюць адпаведныя змяненні.</p>
<p>4. У выпадку, калі асобы, указаныя ў пункце 3 гэтага артыкула, прадставілі недакладныя або несапраўдныя звесткі, якія падлягаюць уключэнню ў Дзяржаўны рэестр выдаўцоў, вытворцаў і распаўсюджвальнікаў і пералік якіх зацвярджаецца Міністэрствам інфармацыі Рэспублікі Беларусь, ці прадставілі падложныя, падробленыя або несапраўдныя дакументы, што пацвярджаюць змяненне гэтых звестак, Міністэрства інфармацыі Рэспублікі Беларусь на працягу трох рабочых дзён з дня атрымання пісьмовага паведамлення вяртае прадстаўленыя дакументы, якія лічацца непрадстаўленымі.</p>
<p>5. Выдаўцы, вытворцы і распаўсюджвальнікі падлягаюць выключэнню з Дзяржаўнага рэестра выдаўцоў, вытворцаў і распаўсюджвальнікаў у выпадку спынення дзеяння пасведчання аб дзяржаўнай рэгістрацыі.</p>
<p>6. Інфармацыя аб выдаўцах, вытворцах і распаўсюджвальніках, уключаных у Дзяржаўны рэестр выдаўцоў, вытворцаў і распаўсюджвальнікаў, размяшчаецца на афіцыйным сайце Міністэрства інфармацыі Рэспублікі Беларусь у глабальнай камп’ютарнай сетцы Інтэрнэт.</p>
<h5>Артыкул 29. Прызнанне дзяржаўнай рэгістрацыі, перарэгістрацыі несапраўднымі</h5>
<p>Дзяржаўная рэгістрацыя, перарэгістрацыя могуць быць прызнаны рашэннем суда несапраўднымі ў выпадку, калі яны праведзены з парушэннем патрабаванняў гэтага Закона і (або) іншых заканадаўчых актаў.</p>
<h4>ГЛАВА 6<br>АДКАЗНАСЦЬ ЗА ПАРУШЭННЕ ЗАКАНАДАЎСТВА АБ ВЫДАВЕЦКАЙ СПРАВЕ</h4>
<h5>Артыкул 30. Адказнасць за парушэнне заканадаўства аб выдавецкай справе</h5>
<p>Парушэнне заканадаўства аб выдавецкай справе цягне за сабой адказнасць у адпаведнасці з заканадаўчымі актамі.</p>
<h5>Артыкул 31. Адказнасць выдаўцоў, вытворцаў і распаўсюджвальнікаў за ажыццяўленне выдавецкай дзейнасці, паліграфічнай дзейнасці і распаўсюджвання друкаваных выданняў без дзяржаўнай рэгістрацыі</h5>
<p>1. Ажыццяўленне выдавецкай дзейнасці, паліграфічнай дзейнасці і распаўсюджвання друкаваных выданняў адпаведна выдаўцамі, вытворцамі і распаўсюджвальнікамі, якія падлягаюць дзяржаўнай рэгістрацыі, без дзяржаўнай рэгістрацыі забараняецца.</p>
<p>2. Выдаўцы, вытворцы і распаўсюджвальнікі, указаныя ў пункце 1 гэтага артыкула, за ажыццяўленне адпаведна выдавецкай дзейнасці, паліграфічнай дзейнасці і распаўсюджвання друкаваных выданняў без дзяржаўнай рэгістрацыі нясуць адказнасць у адпаведнасці з заканадаўчымі актамі.</p>
<h5>Артыкул 32. Прыпыненне дзеяння пасведчання аб дзяржаўнай рэгістрацыі</h5>
<p>1. Дзеянне пасведчання аб дзяржаўнай рэгістрацыі можа прыпыняцца Міністэрствам інфармацыі Рэспублікі Беларусь на тэрмін да трох месяцаў у выпадку, калі:</p>
<p>выдавец, вытворца і распаўсюджвальнік у тэрмін, прадугледжаны пунктам 3 артыкула 28 гэтага Закона, не паведамілі ў Міністэрства інфармацыі Рэспублікі Беларусь аб змяненні звестак, якія падлягаюць уключэнню ў Дзяржаўны рэестр выдаўцоў, вытворцаў і распаўсюджвальнікаў і пералік якіх зацвярджаецца Міністэрствам інфармацыі Рэспублікі Беларусь;</p>
<p>выдавец выпусціў у свет друкаваныя выданні без выхадных звестак або з недакладнымі і (або) няпоўнымі выхаднымі звесткамі;</p>
<p>выдавец не прысвоіў друкаванаму выданню знак узроставай катэгорыі ў парадку і ў адпаведнасці з крытэрыямі, устаноўленымі Саветам Міністраў Рэспублікі Беларусь, калі наяўнасць такога знака з’яўляецца абавязковай;</p>
<p>выдавец або вытворца не выканалі парадак рассылкі абавязковага бясплатнага экзэмпляра друкаваных выданняў;</p>
<p>вытворца вырабіў друкаваныя выданні без афармлення тэхнічнай дакументацыі, якая дазваляе вызначыць від і тыраж друкаваных выданняў;</p>
<p>вытворца вырабіў друкаваныя выданні, якія не адпавядаюць тэхнічным нарматыўным прававым актам у сферы выдавецкай справы;</p>
<p>у судовым парадку ўстаноўлены факт парушэння выдаўцом, вытворцам і распаўсюджвальнікам заканадаўства аб аўтарскім праве і сумежных правах;</p>
<p>распаўсюджвальнік на працягу дванаццаці месяцаў неаднаразова (два і больш разы) распаўсюдзіў друкаванае выданне, выпушчанае ў свет за межамі тэрыторыі Рэспублікі Беларусь, без знака ўзроставай катэгорыі, што прысвойваецца ў парадку і ў адпаведнасці з крытэрыямі, устаноўленымі Саветам Міністраў Рэспублікі Беларусь, калі наяўнасць такога знака з’яўляецца абавязковай.</p>
<p>2. Паведамленне аб прыпыненні дзеяння пасведчання аб дзяржаўнай рэгістрацыі накіроўваецца выдаўцу, вытворцу або распаўсюджвальніку ў пісьмовай форме на працягу трох рабочых дзён з дня прыняцця рашэння з указаннем прычын, тэрміну прыпынення дзеяння пасведчання аб дзяржаўнай рэгістрацыі і ўстаранення парушэнняў, якія сталі падставай для прыпынення дзеяння пасведчання аб дзяржаўнай рэгістрацыі. Адначасова на афіцыйным сайце Міністэрства інфармацыі Рэспублікі Беларусь у глабальнай камп’ютарнай сетцы Інтэрнэт размяшчаецца інфармацыя аб выдаўцах, вытворцах і распаўсюджвальніках, у адносінах да якіх прынята рашэнне аб прыпыненні дзеяння пасведчання аб дзяржаўнай рэгістрацыі.</p>
<p>3. У сувязі з прыняццем рашэння аб прыпыненні дзеяння пасведчання аб дзяржаўнай рэгістрацыі выдавец, вытворца і распаўсюджвальнік абавязаны прыпыніць адпаведна выдавецкую дзейнасць, паліграфічную дзейнасць і распаўсюджванне друкаваных выданняў на тэрмін, указаны ў паведамленні.</p>
<p>4. Выдавец, вытворца і распаўсюджвальнік не пазней чым у трохдзённы тэрмін пасля заканчэння тэрміну, устаноўленага ў паведамленні аб прыпыненні дзеяння пасведчання аб дзяржаўнай рэгістрацыі, абавязаны пісьмова паведаміць у Міністэрства інфармацыі Рэспублікі Беларусь аб устараненні парушэнняў, якія сталі падставай для прыпынення дзеяння пасведчання аб дзяржаўнай рэгістрацыі, з прадстаўленнем пацвярджаючых дакументаў.</p>
<h5>Артыкул 33. Спыненне дзеяння пасведчання аб дзяржаўнай рэгістрацыі</h5>
<p>1. Міністэрства інфармацыі Рэспублікі Беларусь мае права звярнуцца ў суд з іскам аб спыненні дзеяння пасведчання аб дзяржаўнай рэгістрацыі ў выпадку, калі:</p>
<p>выдавец выпусціў у свет друкаваныя выданні, што змяшчаюць інфармацыю, у якой утрымліваюцца заклікі да дзеянняў, накіраваных на шкоду знешняй бяспецы Рэспублікі Беларусь, яе суверэнітэту, тэрытарыяльнай недатыкальнасці, нацыянальнай бяспецы і абараназдольнасці, або заведама хлуслівыя звесткі, што знеслаўляюць гонар і годнасць Прэзідэнта Рэспублікі Беларусь, а таксама змяшчаюць інфармацыю экстрэмісцкага або парнаграфічнага характару, інфармацыю, якая прапагандуе вайну, нацысцкую сімволіку або атрыбутыку, культ гвалту і жорсткасці, ці накіраваны на распальванне расавай, нацыянальнай або рэлігійнай варожасці або нецярпімасці;</p>
<p>выдавец парушыў парадак выкарыстання ў друкаваных выданнях інфармацыі, распаўсюджванне і (або) прадастаўленне якой абмежавана ў адпаведнасці з заканадаўчымі актамі.</p>
<p>2. Дзеянне пасведчання аб дзяржаўнай рэгістрацыі спыняецца па рашэнні Міністэрства інфармацыі Рэспублікі Беларусь у выпадку, калі:</p>
<p>дзяржаўная рэгістрацыя, перарэгістрацыя прызнаны несапраўднымі;</p>
<p>выдавец, вытворца і распаўсюджвальнік не прайшлі дзяржаўную перарэгістрацыю ў выпадках, указаных у пункце 1 артыкула 24 гэтага Закона;</p>
<p>вытворцам прыняты заказ на выраб друкаванага выдання ад асобы, якая падлягае дзяржаўнай рэгістрацыі ў якасці выдаўца ў парадку, устаноўленым гэтым Законам, і не мае пасведчання аб дзяржаўнай рэгістрацыі, або ад выдаўца, у пасведчанні аб дзяржаўнай рэгістрацыі якога не ўказаны той від (віды) друкаванага выдання, на выраб якога размяшчаецца заказ;</p>
<p>вытворцам набыта друкарскае абсталяванне без атрымання дазволу ў парадку, устаноўленым Саветам Міністраў Рэспублікі Беларусь;</p>
<p>ліквідаваны (спынена дзейнасць) выдавец, вытворца, распаўсюджвальнік – юрыдычная асоба, прадстаўніцтва замежнай арганізацыі, індывідуальны прадпрымальнік;</p>
<p>выдавец, вытворца і распаўсюджвальнік ажыццяўлялі адпаведна выдавецкую дзейнасць, паліграфічную дзейнасць, распаўсюджванне друкаваных выданняў у перыяд прыпынення дзеяння пасведчання аб дзяржаўнай рэгістрацыі або ў тэрмін, устаноўлены пунктам 4 артыкула 32 гэтага Закона, пісьмова не паведамілі ў Міністэрства інфармацыі Рэспублікі Беларусь аб устараненні парушэнняў, якія сталі падставай для прыпынення дзеяння пасведчання аб дзяржаўнай рэгістрацыі, з прадстаўленнем пацвярджаючых дакументаў;</p>
<p>выдавец, вытворца і распаўсюджвальнік або іх паўнамоцны прадстаўнік пісьмова паведамілі аб спыненні адпаведна выдавецкай дзейнасці, паліграфічнай дзейнасці, распаўсюджвання друкаваных выданняў;</p>
<p>у адносінах да выдаўца, вытворцы і распаўсюджвальніка на працягу дванаццаці месяцаў два і больш разы прыпынялася дзеянне пасведчання аб дзяржаўнай рэгістрацыі.</p>
<p>3. Дзеянне пасведчання аб дзяржаўнай рэгістрацыі спыняецца:</p>
<p>па падставах, прадугледжаных абзацамі другім і трэцім пункта 1 гэтага артыкула, – з дня ўступлення ў законную сілу прынятых судом рашэнняў;</p>
<p>па падставе, прадугледжанай абзацам другім пункта 2 гэтага артыкула, – з дня прыняцця рашэння аб дзяржаўнай рэгістрацыі, перарэгістрацыі;</p>
<p>па падставе, прадугледжанай абзацам трэцім пункта 2 гэтага артыкула, – на наступны дзень пасля заканчэння месячнага тэрміну для падачы ў Міністэрства інфармацыі Рэспублікі Беларусь заявы аб дзяржаўнай перарэгістрацыі па падставах, прадугледжаных пунктам 1 артыкула 24 гэтага Закона;</p>
<p>па падставах, прадугледжаных абзацамі чацвёртым–шостым, восьмым і дзявятым пункта 2 гэтага артыкула, – з дня прыняцця рашэння аб спыненні дзеяння пасведчання аб дзяржаўнай рэгістрацыі;</p>
<p>па падставе, прадугледжанай абзацам сёмым пункта 2 гэтага артыкула, – з дня прыняцця рашэння аб прыпыненні дзеяння пасведчання аб дзяржаўнай рэгістрацыі.</p>
<p>4. Не дапускаецца спыненне дзеяння пасведчання аб дзяржаўнай рэгістрацыі па падставе, прадугледжанай абзацам восьмым пункта 2 гэтага артыкула, калі пісьмовае паведамленне аб спыненні выдавецкай дзейнасці, паліграфічнай дзейнасці, распаўсюджвання друкаваных выданняў накіравана адпаведна выдаўцом, вытворцам і распаўсюджвальнікам або іх паўнамоцным прадстаўніком пазней (у дзень) наступлення падзей, якія сталі падставамі для спынення дзеяння пасведчання аб дзяржаўнай рэгістрацыі, прадугледжанымі абзацамі другім, трэцім і сёмым пункта 2 гэтага артыкула.</p>
<p>5. Выдавец, вытворца і распаўсюджвальнік, дзеянне пасведчання аб дзяржаўнай рэгістрацыі якіх спынена па падставах, прадугледжаных абзацамі другім, пятым і сёмым пункта 2 гэтага артыкула, на працягу дванаццаці месяцаў з дня прыняцця рашэння аб спыненні дзеяння пасведчання аб дзяржаўнай рэгістрацыі не маюць права звярнуцца ў Міністэрства інфармацыі Рэспублікі Беларусь з заявай.</p>
<h4>ГЛАВА 7<br>ЗАКЛЮЧНЫЯ ПАЛАЖЭННІ</h4>
<h5>Артыкул 34. Пераходныя палажэнні</h5>
<p>1. Калі юрыдычныя асобы, прадстаўніцтвы замежных арганізацый або індывідуальныя прадпрымальнікі ажыццяўляюць на дзень уступлення ў сілу гэтага Закона выдавецкую і (або) паліграфічную дзейнасць на падставе выдадзеных спецыяльных дазволаў (ліцэнзій), яны маюць права ажыццяўляць выдавецкую і (або) паліграфічную дзейнасць без дзяржаўнай рэгістрацыі на працягу дванаццаці месяцаў з даты ўступлення ў сілу гэтага Закона, за выключэннем выпадку, указанага ў частцы другой гэтага пункта.</p>
<p>У выпадку, калі тэрмін дзеяння спецыяльных дазволаў (ліцэнзій) заканчваецца раней чым праз дванаццаць месяцаў з даты ўступлення ў сілу гэтага Закона, асобы, указаныя ў частцы першай гэтага пункта, маюць права ажыццяўляць выдавецкую і (або) паліграфічную дзейнасць без дзяржаўнай рэгістрацыі да заканчэння тэрміну дзеяння спецыяльных дазволаў (ліцэнзій).</p>
<p>Калі асобы, указаныя ў частках першай і другой гэтага пункта, маюць намер у далейшым ажыццяўляць выдавецкую і (або) паліграфічную дзейнасць, яны або іх паўнамоцны прадстаўнік абавязаны да заканчэння тэрмінаў, устаноўленых часткамі першай і другой гэтага пункта, падаць у Міністэрства інфармацыі Рэспублікі Беларусь заяву аб дзяржаўнай рэгістрацыі іх у якасці выдаўца і (або) вытворцы з прадстаўленнем арыгінала (дубліката) спецыяльнага дазволу (ліцэнзіі). Вытворцы, якія ажыццяўляюць паліграфічную дзейнасць на падставе спецыяльных дазволаў (ліцэнзій), у тым ліку выконваюць работы і (або) аказваюць паслугі, што будуць падлягаць ліцэнзаванню, адначасова з падачай заявы аб дзяржаўнай рэгістрацыі іх у якасці вытворцы абавязаны падаць заяву аб унясенні змяненняў у спецыяльныя дазволы (ліцэнзіі) на паліграфічную дзейнасць у парадку, устаноўленым заканадаўчымі актамі.</p>
<p>Міністэрства інфармацыі Рэспублікі Беларусь ажыццяўляе дзяржаўную рэгістрацыю асоб, указаных у частках першай і другой гэтага пункта, без выплаты імі дзяржаўнай пошліны за дзяржаўную рэгістрацыю.</p>
<p>2. Калі асобы, указаныя ў частках першай і другой пункта 1 гэтага артыкула, своечасова не падалі ў Міністэрства інфармацыі Рэспублікі Беларусь заяву аб дзяржаўнай рэгістрацыі іх у якасці выдаўца і (або) вытворцы, што прадугледжана пунктам 1 гэтага артыкула, яны маюць права падаць у Міністэрства інфармацыі Рэспублікі Беларусь заяву аб дзяржаўнай рэгістрацыі іх у якасці выдаўца і (або) вытворцы ў адпаведнасці з рэгістрацыйнымі патрабаваннямі, прадугледжанымі артыкулам 23 гэтага Закона. Вытворцы, якія ажыццяўляюць паліграфічную дзейнасць на падставе спецыяльных дазволаў (ліцэнзій), у тым ліку выконваюць работы і (або) аказваюць паслугі, што будуць падлягаць ліцэнзаванню, адначасова з падачай заявы аб дзяржаўнай рэгістрацыі іх у якасці вытворцы абавязаны падаць заяву аб унясенні змяненняў у спецыяльныя дазволы (ліцэнзіі) на паліграфічную дзейнасць у парадку, устаноўленым заканадаўчымі актамі.</p>
<p>3. Калі асобы, указаныя ў частцы першай пункта 1 гэтага артыкула, не маюць намеру ажыццяўляць у далейшым адпаведна выдавецкую і (або) паліграфічную дзейнасць, яны абавязаны не пазней чым праз чатырнаццаць месяцаў з даты ўступлення ў сілу гэтага Закона здаць у Міністэрства інфармацыі Рэспублікі Беларусь арыгіналы (дублікаты) спецыяльных дазволаў (ліцэнзій).</p>
<p>Калі асобы, указаныя ў частцы другой пункта 1 гэтага артыкула, не маюць намеру ажыццяўляць у далейшым адпаведна выдавецкую і (або) паліграфічную дзейнасць, яны абавязаны не пазней чым праз два месяцы з дня заканчэння тэрміну дзеяння спецыяльных дазволаў (ліцэнзій) здаць у Міністэрства інфармацыі Рэспублікі Беларусь арыгіналы (дублікаты) спецыяльных дазволаў (ліцэнзій).</p>
<p>4. Распаўсюджвальнікі, якія на дзень уступлення ў сілу гэтага Закона ажыццяўляюць распаўсюджванне друкаваных выданняў, маюць права на працягу шасці месяцаў з дня ўступлення ў сілу гэтага Закона ажыццяўляць такую дзейнасць без дзяржаўнай рэгістрацыі.</p>
<h5>Артыкул 35. Меры па рэалізацыі палажэнняў гэтага Закона</h5>
<p>Савету Міністраў Рэспублікі Беларусь у шасцімесячны тэрмін:</p>
<p>падрыхтаваць і ўнесці ва ўстаноўленым парадку прапановы па прывядзенні заканадаўства ў адпаведнасць з гэтым Законам;</p>
<p>прыняць іншыя меры, неабходныя для рэалізацыі палажэнняў гэтага Закона.</p>
<h5>Артыкул 36. Уступленне ў сілу гэтага Закона</h5>
<p>Гэты Закон уступае ў сілу праз шэсць месяцаў пасля яго афіцыйнага апублікавання, за выключэннем гэтага артыкула і артыкула 35, якія ўступаюць у сілу з дня афіцыйнага апублікавання гэтага Закона.</p>
<p></p>
<table><tr>
<td><p>Прэзідэнт Рэспублікі Беларусь</p></td>
<td><p>А.Лукашэнка</p></td>
</tr></table>
<p></p>